# Kort introduktion till Terminologue

Denna webbsida är en kort genomgång av Terminologues viktigaste funktioner. För att börja använda Terminologue ska du gå till [förstasidan](/) och skaffa ett konto. När du väl har ett konto kan du logga in genom att använda din e-postadress och ditt valda lösenord. När du är inloggad ser du en avdelning som heter *Dina termbanker* på förstasidan. Denna avdelning är tom första gången, men det finns en länk där för att skapa en ny termbank.

![Din personliga förstasida I Terminologue efter att du har loggat in.](/docs/intro01.png)

Du kan skapa så många termbanker du vill – du kan alltid radera dem senare. När du skapar en ny termbank kommer Terminologue att fråga efter vilken URL du vill använda för termbanken. Varje termbank i Terminologue har sin egen URL, som t.ex. `www.terminologue.org/mytermbase`. Om och när du vill göra din termbank offentlig kommer den att finnas tillgänglig via denna URL.

![Att skapa en ny termbank i Terminologue.](/docs/intro02.png)

Om du är ny användare av Terminologue är det att rekommendera att du väljer en färdig mall från rullgardinslistan, t.ex. *Enkel tvåspråkig termbank*. Din termbank får då vissa förutbestämda inställningar (som du sedan kan ändra när du vill) och några få exempelbegreppsposter (som du kan radera).

När du skapat din termbank kan du gå till dess förstasida och därifrån nå redigeringsgränssnittet. Där skapar och reviderar du terminologiska begreppsposter. Till vänster finns en lista med de existerande begreppsposterna. Du kan radera exempelposterna om du vill och du kan skapa så många nya begreppsposter du vill. Det finns ingen övre gräns för hur många begreppsposter din termbank kan innehålla. När du vill öppna en begreppspost klickar du på den i listan. Den öppnas då i rutan till höger på skärmen.

![Terminologues redigeringsgränssnitt som visar listan över begreppsposter till vänster och en öppnad begreppspost till höger.](/docs/intro03.png)

Vad du ser här är en formaterad avbildning av begreppsposten. Så kommer begreppsposten att se ut om och när du publicerar din termbank. Klicka på *Redigera*-knappen i överkanten för att redigera begreppsposten – då öppnas begreppsposten för redigering.

![En öppen begreppspost som kan redigeras.](/docs/intro04.png)

Varje begreppspost i Terminologue motsvarar ett begrepp, och varje begrepp representeras av olika delar som t.ex. termer, definitioner, domännamn osv. Du kan redigera dessa olika delar med hjälp av flikarna i överkanten: termerna redigeras på TRM-fliken, definitionerna på DEF-fliken osv. Om du t.ex. vill lägga till en ny term till en begreppspost klickar du på plus-tecknet på TRM-fliken och fyller i termen. När termen har lagts till kan du komplettera med mer information om den, t.ex. ordklassetikett, en översättningskommentar eller en eller flera böjningsformer. Glöm inte att klicka på *Spara*-knappen i överkanten (eller använda tangentbordsgenvägen *Ctrl + Shift + S*) när du är färdig med redigeringen av termposten.

Att redigera en begreppspost innebär helt enkelt att skriva in text i fält och att välja värden från listor. Många av värdelistorna som t.ex. ordklassetiketter, domänetiketter osv. utgör termbankens metadata och kan konfigureras separat för varje termbank i avdelningen *Administration*. Om du skapade termbanken från en mall finns det här redan vissa förinställda metadata.

![Avdelningen Administration där du kan konfigurera olika listor för din termbank som t.ex. ordklassetiketter (som visas här).](/docs/intro05.png)

Andra egenskaper hos din termbank kan konfigureras i avdelningen *Konfiguration*. En viktig sak att hålla kolla på är vem, förutom du själv, som har tillgång till termbanken och kan göra ändringar i den. Detta finns under *Användare*. Du kommer att se din egen e-postadress listad där. Det betyder att du har tillgång till denna termbank. Du kan lägga till andra användare här och konfigurera deras åtkomstinställningar (t.ex. kan vissa användare redigera begreppsposter och andra inte, vissa användare kan enbart redigera begreppsposter, men inte radera eller skapa dem, vissa användare kan inte redigera metadata osv.). Alla användare i har åtkomst till termbanken – förutsatt att de har ett Terminologue-konto. Nästa gång de loggar in kommer de att se termbanken i listan under *Dina termbanken* på Terminologues förstasida.

![Att konfigurera vem som har åtkomst till din termbank.](/docs/intro06.png)

Terminologue är inte bara ett verktyg för att hantera termbanker utan också för att göra termbanker tillgängliga på webben. Gå till avdelningen *Konfiguration* och ändra inställningen från *Privat* till *Offentlig* för att publicera termbanken. Du kan när som helst göra termbanken *privat* igen. Du kan också bestämma vilka begreppsposter som ska vara publika och vilka som inte ska vara det: varje begreppspost kan anges som *dold* I redigeringsgränssnittet och kommer då inte att synas offentligt, även om termbanken i sin helhet är offentlig.

![Att göra termbanker publika.](/docs/intro07.png)

Så snart du gjort din termbank offentlig kommer dess förstasida (t.ex. `www.terminologue.org/mytermbase`) att innehålla ett textfält där användare kan söka i din termbank. Den offentliga termbaken är optimerad så att den enkelt hittas av sökmotorer som Google och Bing. Alla offentliga sidor har följsam webbdesign och återges bra på skärmar av olika storlek, allt från stora fasta skärmar till skärmar på små mobila enheter.

![Förstasidan för en offentlig termbank.](/docs/intro08.png)

Nu när vi har sett hur Terminologue kan användas för att skapa, redigera och eventuellt publicera en termbank ska vi gå närmare in på några av Terminologues intressanta funktioner.

## Sökning

Som vi har sett är redigeringsskärmen indelad i två halvor: en lista över begreppsposter till vänster och en ruta för att se och redigera en viss begreppspost till höger. Sökrutan i överkanten använder du för att söka i termbanken.

I en rullgardinslista under sökrutan väljer du söksätt. Sätten är *hela termen*, *början av termen*, *slutet av termen* och ytterligare några. Dessa söksätt använder enkel tecken-för-tecken-matchning. Men det förvalda sättet I rullgardinslistan är en lingvistiskt *avancerad sökning*. Träfflistan över begreppsposter som fås genom denna *smarta sökning* är sorterad så att de träffar som bäst motsvarar din sökning hamnar överst och därefter följer begreppsposter där uppslagsordet består av flera ord där ditt sökord ingår. Denna matchning är böjningsberoende. Terminologue har tillgång till en stor databas över böjningsformer på många språk så att t.ex. en sökning efter ’walk’ på engelska även ger träffar för ’walking’, ’walked’, ’walks’ osv. En annan funktion i denna *smarta sökning* är rättstavning och förslag på sökord som visas till höger om sökfältet.

![Den smarta sökningen.](/docs/intro09.png)

Sökning är inte det enda sättet att leta i en termbank. Terminologue erbjuder även grupperad filtrering så att du kan filtrera listor över begreppsposter enligt olika kriterier, t.ex. domäner, redigeringsstatus och andra.

![Filtrering av begreppsposter enligt domän i Terminologues grupperade filtreringsfunktion.](/docs/intro10.png)

## ”Inre” grammatisk annotering

Det är inte förvånande att det i Terminologue går att märka upp termer med ordklass och andra grammatiska etiketter. Men det som är speciellt med Terminologue är att du även kan märka upp ord som ingår i flerordstermer med grammatiska etiketter. När du märker upp med en grammatisk etikett finns möjligheten att tala om vilken del av en term denna etikett hänför sig till. På så sätt kan Terminologue sedan visa termen I begreppsposten med den grammatiska etiketten på rätt ställe. Användaren kan hålla musen över etiketten och Terminologue framhäver då vilken del av termen denna hänför sig till.

![Framhävande markering visar användaren vilken del av en flerordsterm som en etikett hänför sig till.](/docs/intro12.png)

## Termdelning

En annan innovativ och ovanlig funktion i Terminologue är att termer kan delas mellan flera begreppsposter. När en term delas anges detta för användaren av Terminologue via en ikon vid sidan av termen. Du kan klicka på denna ikon för att se vilka andra begreppsposter som innehåller denna term. Men framför allt är ikonen till för att varna dig att alla ändringar som görs av en term på ett ställe också görs automatiskt även i dessa andra begreppsposter som ”delar” samma term.

![Denna begreppspost innehåller två termer, varav en delas med en annan begreppspost.](/docs/intro13.png)

Termdelning är tänkt att bespara mänskliga redaktörer arbete och förbättra konsekvensen. Så när du lägger till en ny term till en begreppspost kommer Terminologue att tala om ifall denna term redan existerar någon annanstans i termbanken och ge dig möjligheten att länka till denna term i stället för att skapa en dubblett. Termdelning är användbart om termerna i din termbank har många annoteringar med grammatiska etiketter och böjningsformer.

## Begreppspoststatus

Varje begreppspost i Terminologue har en statusangivelse som är antingen ’kontrollerad’ eller ‘inte kontrollerad’. När en användare skapar en ny begreppspost är den först ‘inte kontrollerad’ och endast användare med administratörsrättigheter kan ändra statusen till ’kontrollerad’. Även när en användare redigerar en begreppspost, t.ex. genom att ändra stavningen på en term eller genom att lägga till en definition, kommer statusen automatiskt att ändras till ‘inte kontrollerad’. Det är möjligt att för varje termbank konfigurera vilken typ av ändringar som ska aktivera denna statusändring (under *Konfiguration* → *Automatiska ändringar*).

Användare med administratörsrättigheter kan använda Terminologues grupperade sökfunktion för att få en lista med begreppsposter som inte är kontrollerade och gå igenom dessa i omgångar. Syftet med denna funktion är att underlätta kvalitetskontrollen i en stor termbank där stora arbetslag samarbetar.

## Användarrättigheter

Varje användare av en termbank ges 1 av 5 åtkomstnivåer och detta bestämmer vad användaren får och inte får göra i termbanken. Nivåerna sätts för varje användare under *Konfiguration* → *Användare*. Nivåerna är:

1. ‘Läsare: denna användare kan enbart läsa (read-only) och titta på begreppsposter, men kan inte göra några ändringar.
2. ‘Redigerare’: denna användare kan ändra befintliga begreppsposter, men kan inte skapa eller radera begreppsposter.
3. ‘Skapare’: som Redigerare men kan dessutom skapa och radera begreppsposter.
4. ‘Administratör’: som Skapare men kan dessutom redigera metadata (domänlistor etc.), skapa begreppspoststatus och extranät (se nedan).
5. ‘Konfigurator’: som Administratör men kan dessutom ändra termbankens konfiguration vilket omfattar potentiellt farliga handlingar som att radera en hel termbank.

## Historiklogg

Terminologue loggar varje ändring som gjorts i en begreppspost och det går att se varje begreppsposts historik i redigeringsgränssnittet. Loggen visar vem som sparade varje version och när och vilka ändringar som gjordes. Från loggen är det möjligt att ångra ändringar genom att ta fram tidigare versioner via *Återskapa*-länken som dyker upp när man för musen över den. Det är t.ex. också möjligt att göra raderingen av en begreppspost ogjord.

![En begreppsposts historik visas i Terminologue som en tidslinje.](/docs/intro14.png)

## Anmärkningar och kommentarer

Begreppsposter i Terminologue kan innehålla *anmärkningar*. De olika *typerna av anmärkningar*, som kan konfigureras i avdelningen *Administration*, kan ha en av tre visningsnivåer:

1. privat anmärkning som inte visas på extranät
2. privat anmärkning som visas på extranät
3. offentlig anmärkning

Begreppsposter i Terminologue kan också annoteras med slumpmässiga *färdigförberedda kommentarer* och *anmärkningar*. Dessa är tänkta för internt bruk och visas aldrig offentligt. Skillnaden mellan *färdigförberedda kommentarer* och *anmärkningar* är att det finns en bestämd lista över *färdigförberedda kommentarer* som en användare kan välja mellan i en rullgardinslista (dessa kan konfigureras i termbankens avdelning *Administration*) medan *anmärkningar* kan vara fritext. *Anmärkningar* och *färdigförberedda kommentarer* kan paras ihop så att den *färdigförberedda kommentaren* ger *anmärkningen* en viss typ (och ange vilken typ av kommentar det är).

![En begreppspost med några kommentarer och anmärkningar.](/docs/intro11.png)

## Extranät

Ett extranät är en speciell avdelning av Terminologues webbplats där en delmängd av en termbank har gjorts tillgänglig för kommentarer av en avgränsad grupp externa användare. Användare av termbanker som har administratörsrättigheter kan skapa nya extranät, bestämma vilka begreppsposter som ska ingå i detta extranät och besluta vilka användare som ska ha tillgång till vilket extranät. Extranätanvändare är helt separerade från andra termbanksanvändare: de måste ha ett Terminologue-konto men förutom det har de inte (nödvändigtvis), tillgång till själva termbanken. Kommentarer som lämnas av extranätanvändare syns i redigeringsgränssnittet (som *kommentarer*) och deras syfte är att utgöra underlag för termbanksredaktörens beslut.

![Ett extranät i Terminologue.](/docs/intro15.png)

## Sammanfattning

Nu har vi kommit till slutet av denna introduktion. Terminologue har ett antal funktioner som vi inte har berättat om här och som du säkert kommer att upptäcka när du använder Terminologue. Men framför allt: skapa fantastiska termbanker!
