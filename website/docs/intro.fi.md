# Terminologuen lyhyt esittely

Tällä sivulla käydään lyhyesti läpi Terminologuen tärkeimmät toiminnot. Aloittaaksesi Terminologuen käytön, mene [etusivulle](/) ja luo käyttäjätili. Luotuasi käyttäjätilin, voit kirjautua sisään sähköpostiosoitteellasi ja salasanallasi. Kun olet kirjautunut sisään, näet etusivulla otsikon *Termitietokantasi*. Lista otsikon alla on aluksi tyhjä ja sisältää vain linkin, josta voit luoda uuden termitietokannan.

![Your personal Terminologue homepage after you have logged in.](/docs/intro01.png)

Voit luoda niin monta tietokantaa kuin haluat. Luodut tietokannat voi aina poistaa jälkikäteen. Luodessasi uutta termitietokantaa, Terminologue pyytää sinua valitsemaan URL-osoitteen tietokannalle. Jokaisella tietokannalla on oma osoitteensa, kuten esimerkiksi `www.terminologue.org/mytermbase`. Jos päätät asettaa termitietokantasi julkisesti saataville, sen voi löytää aiemmin valitsemastasi osoitteesta.

![Creating a new termbase in Terminologue.](/docs/intro02.png)

Jos olet uusi Terminologuen käyttäjä, on suositeltavaa valita pudotusvalikosta tietokannalle jokin malli, esimerkiksi *Yksinkertainen kaksikielinen termitietokanta*. Tällöin tietokantasi saa mallinmukaiset asetukset (joita voit muuttaa myöhemmin) ja muutaman mallitermitietueen (jotka voit poistaa).

Kun olet luonut termitietokannan, voit mennä sen etusivun kautta muokkaussivulle. Muokkaussivulla voit luoda ja muokata termitietueita. Vasemmalla puolella näkyy lista tietueista. Halutessasi voit poistaa mallitietueet ja luoda niin monta tietuetta kuin haluat. Termitietokannan sisältämien termitietueiden määrälle ei ole ylärajaa. Tietueen klikkaaminen avaa sen ruudun oikealle puolelle.

![Terminologue’s editing interface, showing the list of entries on the left and one entry open on the right.](/docs/intro03.png)

Tässä näet termitietueen muotoasun. Tältä tietue tulee näyttämään, kun termitietokanta on asetettu julkiseksi. Muokataksesi tietuetta, klikkaa *Muokkaus*-painiketta sivun yläosasta. Terminologue avaa tietueen muokkauksen.

![An entry open for editing](/docs/intro04.png)

Jokainen Terminologuen termitietue vastaa yhtä käsitettä, ja jokainen käsite koostuu eri osista, kuten termeistä, määritelmistä, aihealuemerkinnöistä jne. Näitä eri osia voit muokata ylläolevista välilehdistä: termejä voit muokata kohdasta TRM, määritelmiä kohdasta DEF jne. Voit esimerkiksi lisätä uuden termin tietueeseen klikkaamalla plus-painiketta TRM-välilehdellä ja kirjoittamalla termin ylös. Lisättyäsi termin, voit liittää siihen lisätietoja, esimerkiksi sanaluokan, käännöskommentin tai yhden tai useamman taivutusmuodon. Kun olet muokannut termitietuetta, muista tallentaa se painamalla *Tallenna*-painiketta sivunyläosassa (tai käyttämällä näppäinyhdistelmää *Ctrl+Shift+S*).

Termitietueen muokkaaminen tarkoittaa käytännössä tekstin kirjoittamista laatikkoihin ja sopivan määritteen valitsemista listalta. Moni määritteistä, kuten sanaluokat, aihealue ja muut vastaavat, koostavat termitietokannan metadataa. Määritteiden asetuksia voi muuttaa termitietokantakohtaisesti kohdasta *Ylläpito*. Jos käytit mallia termitietokannan luomiseen, osa metadatan asetuksista on jo valmiina.

![The Administration section where you can configure various lists for your termbase, such as part-of-speech labels (shown here).](/docs/intro05.png)

Muita termitietokannan ominaisuuksia voi asettaa kohdassa *Asetukset*. Yksi tärkeä asia, jota voit kontrolloida, on se, kenellä on pääsy tietokantaan, ja kuka voi sinun lisäksesi tehdä muutoksia. Tätä voi muokata kohdassa *Käyttäjät*. Näet oman sähköpostiosoitteesi käyttäjälistalla. Tämä tarkoittaa, että sinulla on pääsy termitietokantaan. Voit lisätä käyttäjiä ja asettaa heidän käyttöoikeutensa (esim. jotkut käyttäjät voivat muokata tietueita, toiset voivat vain muokata, mutteivät luoda tai poistaa tietueita, ja jotkut eivät voi muokata metadataa jne.). Jokainen käyttäjälistalla oleva henkilö saa pääsyn termitietokantaasi, kunhan heillä on Terminologue-käyttäjätili. Seuraavalla sisäänkirjautumiskerralla, he näkevät termitietuekannan etusivullaan listattuna kohtaan *Termitietokantasi*.

![Configuring who can access your termbase.](/docs/intro06.png)

Terminologue ei ole vain termitietokantojen muokkausta varten, vaan sillä voi myös tehdä tietokannoista julkisia netissä. Voit asettaa tietokantasi julkisesti näkyville kohdan *Asetukset*, välilehdeltä *Julkaisu*, muuttamalla asetukset *yksityisestä* *julkiseksi*. Voit muuttaa termitietokantasi takaisin *yksityiseksi* milloin tahansa. Voit myös päättää, mitkä termitietueet ovat julkisesti nähtävillä, ja mitkä eivät: tietueen voi muokkaussivulla luokitella *piilotetuksi*, jolloin se ei ole julkisesti näkyvillä, vaikka termitietokanta olisi muuten julkinen.

![Making a termbase publicly viewable.](/docs/intro07.png)

Kun teet termitietokannastasi julkisen, sen etusivulla (esim. `www.terminologue.org/mytermbase`) näkyy hakutyökalu, jolla voi etsiä termitietueita. Etusivulta löytyy myös muita ominaisuuksia tietueiden selailuun aakkosjärjestyksessä tai aihealueen mukaan. Julkinen termitietokanta on optimoitu olemaan helposti hakukoneiden, kuten Googlen ja Bingin, löydettävissä. Kaikilla julkisilla sivuilla on reagoiva design, joka mukautuu hyvin kaiken kokoisille näytöille, suurista pöytätietokoneista pieniin puhelimiin.

![The homepage of a publicly viewable termbase.](/docs/intro08.png)

Nyt kun olemme käyneet läpi, kuinka käyttää Terminologuea luomaan, muokkaamaan ja julkaisemaan termitietokantoja, voimme syventyä muutamaan Terminologuen kiinnostavaan ominaisuuteen.

## Etsiminen ja löytäminen

Kuten olet jo huomannut, muokkausnäyttö on jaettu kahteen osaan: termitietuelistaan vasemmalla puolella ja katselu- ja muokkaustilaan oikealla puolella. Tietuelistan yläpuolella olevalla etsintätyökalulla voit etsiä termejä tietokannasta.

Etsintätyökalun alla olevasta pudotusvalikosta voit valita hakutyypin. Vaihtoehtoina ovat *koko termi*, *termin alku*, *termin loppu* sekä muutama muu vaihtoehto. Nämä hakutyypit suorittavat yksinkertaisen merkkitunnistuksen. Hakutyypin oletusasetuksena on *älykäs haku*, mikä suorittaa kielitieteellisesti älykkään haun. *Älykkäästä hausta* saadut tulokset on järjestetty niin, että ensimmäisenä ovat termitietueet, jotka vastaavat hakutekstiäsi enemmän tai vähemmän täydellisesti, ja sen jälkeen tulevat monisanaiset tietueet, jotka sisältävät hakusanasi. Sanojen tunnistus on tietoinen taivutusmuodoista. Terminologuella on pääsy suuriin, monen kielen taivutusmuotoja sisältäviin tiedostoihin, joten esimerkiksi haku ‘walk’ tulee löytämään tietueet, jotka sisältävät sanat ‘walking’, ‘walked’, ‘walks’ jne. Toinen *älykkään haun* ominaisuus on kirjoitusasun korjaus ja ehdotusten antaminen hakutyökalun oikealla puolella.

![Smart search in action.](/docs/intro09.png)

Termitietokantaa voi navigoida muullakin tapaa kuin tekemällä hakuja. Terminologue tarjoaa myös mahdollisuuden seuloa tietuelistaa ryhmitellyllä haulla eri filttereillä, kuten aihealueilla, muokkausstatuksella tai muilla vastaavilla.

![Filtering entries by domain in Terminologue’s faceted filtering feature.](/docs/intro10.png)

## Kieliopilliset huomautukset

Ketään ei varmasti yllätä, että Terminologue mahdollistaa sanaluokkien ja kieliopillisten merkintöjen liittämisen termiin. Mutta Terminologuen erityisominaisuus onkin se, että voit liittää kieliopillisia merkintöjä monisanaisten termien yksittäisiin sanoihin. Kun liität merkintää termiin, voit halutessasi kertoa, mitä termin osaa merkintä koskee. Näin Terminologue voi lisätä merkinnän termin muotoasun oikeaan kohtaan. Kun käyttäjä vie hiiren merkinnän päälle, Terminologue korostaa kohdan, johon merkintä liittyy.

![Highlighting tells the user which part of the multi-word term the label applies to.](/docs/intro12.png)

## Termien jakaminen

Toinen Terminologuen innovatiivinen erityistoiminto on termin jakaminen moneen tietueeseen. Kun termi on jaettu, käyttäjä saa siitä tiedon termin vierelle ilmestyvästä kuvakkeesta. Voit klikata kuvaketta nähdäksesi, mitkä tietueet jakavat kyseisen termin. Kuvake on myös tärkeä muistutus siitä, että jos muokkaat termiä yhdessä tietueessa, muokkauksesi päivittyy automaattisesti muihinkin tietueisiin.

![This entry contains two terms, one of which is shared with one other entry.](/docs/intro13.png)

Termin jakamisen tarkoitus on vähentää kirjoittamiseen käytettyä aikaa ja parantaa johdonmukaisuutta. Lisätessäsi uuden termin tietueeseen, Terminologue kertoo, jos sama termi on jo olemassa, ja antaa mahdollisuuden linkittää termin sen sijaan, että joutuisit luomaan kaksoiskappaleen. Termien jakaminen on hyödyllistä, jos termitietokantasi termit ovat varustettuja usealla kieliopillisella merkinnällä tai taivutusmuodolla.

## Tietueen status

Jokaisella termitietuella on statusmerkintä, joka on joko ‘tarkistettu’ tai ‘ei tarkistettu’. Kun käyttäjä luo uuden tietueen, status on aluksi ‘ei tarkistettu’, ja vain ylläpito-oikeudet omaavat käyttäjät voivat muuttaa statuksen tarkistetuksi. Jos käyttäjä muokkaa olemassa olevaa termitietuetta, esimerkiksi muuttaa sen kirjoitusasua tai lisää määritelmän, statukseksi muuttuu automaattisesti ‘ei tarkistettu’. Voit valita jokaiselle termitietokannalle erikseen, mitkä muokkaukset muuttavat statusta (kohdasta *Asetukset → Automaattiset muutokset*).

Ylläpito-oikeudet omaavat käyttäjät voivat käyttää Terminologuen ryhmiteltyä hakuominaisuutta saadakseen listan tarkistamattomista tietueista ja käydä tietueet läpi säännöllisesti. Tämän ominaisuuden tarkoitus on auttaa suuria työryhmiä isojen termitietokantojen laaduntarkkailussa.

## Käyttäjän oikeudet

Jokaisella käyttäjällä on jokaista termitietokantaa kohden yksi rooli, joka määrittää, mitä toimia kyseinen käyttäjä voi tehdä. Roolit voi määrittää kohdassa *Asetukset → Käyttäjät*. Roolit ovat:

1. ‘Lukija’: käyttäjällä on vain lukuoikeudet, hän voi lukea tietueita, mutta ei muokata niitä.
2. ‘Muokkaaja’: käyttäjä voi muokata tietueita, mutta ei voi luoda tai poistaa niitä.
3. ‘Luoja’: sama kuin muokkaaja, mutta voi luoda ja poistaa tietueita.
4. ‘Ylläpitäjä’: sama kuin luoja, mutta voi muokata metadataa (aihealueita, yms.), voi vaihtaa termitietueiden statusta ja voi luoda ekstranettejä (katso alla).
5. ‘Kokoonpanija’: sama kuin ylläpitäjä, mutta voi muokata termitietokannan asetuksia, voi mahdollisesti tuhota tietokannan, esimerkiksi poistaa sen.

## Historialoki

Terminologue pitää kirjaa jokaisesta tietueisiin tehdyistä muutoksista. Jokaisen tietueen historian voi nähdä muokkaussivulla. Loki näyttää, kuka tallensi minkäkin version ja milloin, sekä mitä muutoksia tehtiin. Lokin kautta on mahdollista peruuttaa muutoksia palauttamalla aiempia versioita takaisin klikkaamalla *Palauta*-linkkiä, joka ilmestyy, kun heilutat hiirtä sen päällä. Myös termitietueen poistamisen voi peruuttaa.

![The history of an entry is displayed in Terminologue as a timeline.](/docs/intro14.png)

## Muistiinpanot ja kommentit

Terminologuen termitietueet voivat sisältää *muistiinpanoja*. *Muistiinpanotyypin* voi asettaa termitietokannan *Ylläpito*-kohdasta. Tyypille on kolme eri vaihtoehtoa:

1. yksityinen muistiinpano, ei näy ekstraneteissä
2. yksityinen muistiinpano, näkyy ekstraneteissä
3. julkinen muistiinpano

Terminologuen termitietueisiin voi myös lisätä satunnaisia *valmiita kommentteja* sekä *kommentteja*. Kommentit ovat sisäistä käyttöä varten, eivätkä koskaan näy julkisesti. Ero *valmiin kommentin* ja *kommentin* välillä on se, että *valmiita kommentteja* on määrätty lista, josta käyttäjä voi valita pudotusvalikosta haluamansa kommentin (listaa voi muokata termitietokannan *Ylläpito*-kohdasta), kun taas *kommentti* voi olla mikä tahansa teksti. *Kommentit* ja *valmiit kommentit* voi parittaa, jolloin *valmiit kommentit* antavat *kommenteille* tietyn tyypin (kertoen, minkälaisesta kommentista on kyse).

![An entry with a few tags and notes.](/docs/intro11.png)

## Ekstranetit

Ekstranetti on erityisosa Terminologue-sivustolla, missä osa termitietokannasta on tehty ulkoisen ryhmän saataville kommentointia varten. Ylläpito-oikeudelliset tietokannan käyttäjät voivat luoda uusia ekstranettejä, päättää, mitkä termitietueet menevät mihinkäkin ekstranettiin, sekä päättää, ketkä käyttäjät saavat pääsyn ekstranettiin. Ekstranetin käyttäjät ovat täysin erillään muista termitietokannan käyttäjistä: heillä tulee olla Terminologue-käyttötili, mutta heillä ei ole pääsyä itse tietokantaan. Ekstranetin käyttäjien kommentit ovat näkyvillä muokkaussivulla (ne näyttävät *muistiinpanoilta*) ja niiden tarkoitus on antaa pohjatietoa tietokannan muokkaajan päätöksille.

![An extranet in Terminologue.](/docs/intro15.png)

## Lopuksi

Olemme nyt esittelyn lopussa. Terminologuessa on monta toimintoa, joita emme käyneet tässä läpi, mutta opit ne varmasti sivustoa käyttäessäsi. Lopuksi haluamme toivottaa hyvää termitietokantojen rakentamista!
